---
title: Lorenzo Fabbri
lang: it
permalink: /it/people/24-profile.htm
layout: people
role: Content Designer
twitter_user: lore77
medium_user: lorenzofabbri
linkedin_url: https://it.linkedin.com/in/lorenzofabbri
ref: lorenzo-fabbri
parent_ref: team
start_date: 9 gennaio 2017
period_provided: fino al 31 dicembre 2019
annual_compensation: € 90.000
approved_by_court: Il decreto di nomina è in fase di registrazione presso la Corte dei Conti
---

Era la fine di settembre quando lessi che stava nascendo un gruppo di lavoro per la trasformazione digitale del Paese e mi trovai a pensare: “*Ecco, questo è quello che mi piacerebbe davvero fare*”. E dopo pochi mesi, eccomi qui: all’interno del Team mi occuperò di *Content Design*, quindi di analisi e comprensione dei bisogni degli utenti, organizzazione dei contenuti e dei servizi, con un’attenzione particolare alla semplificazione.

Laureato cum laude nel 2001 a Bologna nelle Scienze della Comunicazione di Umberto Eco, ho conseguito nel 2003 un Master in Marketing Communication alla Cattolica di Milano e nel 2017 un Executive Master in Business Administration alla Luiss Business School di Roma. Professore a contratto a La Sapienza di Roma dal 2006 al 2010, tengo lezioni e seminari all’Università di Firenze, al Master di Editoria di Roma (La Sapienza) e alla Luiss Business School di Roma. Sono collaboratore della rivista Problemi dell’informazione (Il Mulino), speaker e supporter dell’Internet Festival di Pisa.

Mi occupo di contenuti da quindici anni e per dieci anni ho partecipato a progetti di innovazione e di trasformazione digitale di Gruppo Editoriale l’Espresso (ora GEDI Gruppo Editoriale), dove nel 2008 ho fondato la start up ilmiolibro e dal 2014 ho diretto l'area servizi e intrattenimento digitale. Lavorando in team con ingegneri, designer, ricercatori, data analyst, editor e project manager, ho analizzato i trend digitali e studiato le mosse degli innovatori, fondato startup e valutato nuove tecnologie, indagato i bisogni degli utenti e curato il design di siti e applicazioni, introdotto nuovi metodi di lavoro. È stata un’esperienza intensa, ho dato tutto e imparato tantissimo da colleghi straordinari, sotto la guida di Massimo Russo. Ora mi hanno concesso un periodo di aspettativa, entro a far parte del Team diretto da Diego Piacentini, dopo aver superato una dura fase di selezione. Sarò al servizio della comunità, lavorerò alla trasformazione digitale con curiosità, concretezza e passione.

***

Ricordo la volta in cui davvero ho capito come funziona Google ed è stato uno shock e quella in cui ho capito che potevo passare i weekend a fare *binge watching* (ed è stato uno shock). E poi il dibattito con il babbo sulla qualità di Wikipedia e le chiacchiere infinite con un amico per stabilire “cosa sia una community” (no, Facebook non c’era ancora). Internet è la forma della nostra cultura, è la terra dei curiosi. Internet non lo puoi catturare, semmai è lui che ti cattura. Almeno per me è stato così.

Se non sono online, è perché sto leggendo *Le favole al telefono*, *La bella addormentata nel fosso* (adattamento) o qualche altra storia insieme ai piccoli Caterina e Leonardo. Se non sono a Roma, è perché amo viaggiare, specialmente con Angela.

